---
title: "GP Italia - Le Pagelle"
date: 2019-09-09T15:14:48+02:00
draft: false
featured_image: "Charles-Leclerc-2.jpg"
description: "Charles Leclerc si aggiudica il Gran Premio d'Italia, con una gara sontuosa."
categories: ["Motori"]
---

**9 anni.** Questo il tempo che ho dovuto attendere per rivedere **Monza Rossa.** 9 anni di sconfitte e gare difficili cancellate da una corsa al **cardiopalma,** condotta in maniera impeccabile da Charles Leclerc. 

Grazie, **Charles.** Davvero!

### 10, 100, 1000
**Charles Leclerc**

53 giri a ritmo di qualifica. 53 giri con **le due Frecce d’Argento** alle calcagna: prima quella di **Hamilton,** costantemente sotto il secondo e a tiro DRS, poi quella di **Bottas,** meno incisivo ma con gomme più fresche. 

Un fenomeno, **un’ira di Dio.** Uno bravo come non ne vedevo da tanto tempo. Mi ha fatto emozionare, tremare e arrivare il cuore a 130 battiti seduto sul divano di casa mia. Non mi emozionavo così dai tempi di Alonso e quindi: grazie, Charles. 

### 9
**Monza**

Circuiti del genere fanno parte della **storia della F1,** e gare come questa ne sono il motivo. Bello, bellissimo, specie quando a vincere è la **mia Ferrari.** 

### 8 
**Lapo Elkann**

Lapo, sei **incredibile.** John, invece, che fine hai fatto? 

### 7
**Ricciardo**

Finalmente Daniel torna ai piani alti. Era da un po’ e mancava a tutti. Speriamo possa farsi vedere più spesso in queste **posizioni.** 

### 6
**Hamilton**

Quasi tutta la gara **sotto al secondo** rispetto al pilota davanti. Un paio di **attacchi**, qualche **errore** e, infine, qualche **piagnucolatina** in radio. Però, alla fine dei conti, lui è sempre lì. 

### 5
**Verstappen**

Ma come, tutto l’anno a dire che è cambiato, che ora non commette più **errori stupidi** e poi mi fa un **tamponamento** alla prima staccata che nemmeno in tangenziale? Si è preso qualche altra settimana di **ferie,** mi sa. 

### 4
**Bottas**

Non vorrei nemmeno dargli un voto così basso, perché alla fine - e non è colpa sua - è meno forte di Hamilton, Verstappen o Leclerc. Però, diamine, hai una macchina più veloce, gomme più fresche e non riesci nemmeno a fare **un attacco che fosse uno?** Mozzarella. 

### 3
**Cameramen** 

Ma che vi bevete prima delle gare? Leclerc ed Hamilton separati da pochi decimi e voi mi inquadrate qualche RedBull, magari una Toro Rosso e perfino una Haas? Non parliamo poi dell’**incidente di Vettel.** Nel momento cruciale hanno staccato sul **pubblico.** Ma come è possibile una cosa del genere? 

### 2
**Vettel**

Seb, **io ti voglio bene.** So che ci tieni tantissimo alla Ferrari e si vede, giuro. Però, errori di questo tipo non sono veramente ammissibili. Ok il fatto di esserti girato - facciamo finta che possa succedere ad uno che lotta per la vittoria e ha alle spalle 4 Mondiali -, ma poi non puoi buttarti in strada senza guardare, rovinando la gara tua e degli altri. 

Qui ci vuole uno **psicologo** di quelli bravi e, forse, un bel **cambio di scuderia.** 

### 1
**Sauber**

Siete in F1 da tanti anni. Siete Svizzeri. Avete pure in squadra un campione del mondo… eppure vi scordate con che gomme dovete iniziare la gara? **Ridiamoci su,** ma ci sarebbe davvero da **piangere.** 

## Bonus
**Giovinazzi** 

Grande, Antonio! Finalmente un bel risultato e proprio nel **GP di casa.** Bene così, adesso riconfermatelo perché se lo merita. 

**Schumacher, Alonso, Leclerc**

<img src="/images/blog/r5ukw2cpbhl31.jpg" />

