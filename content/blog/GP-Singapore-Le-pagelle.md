---
title: "GP Singapore - Le Pagelle"
date: 2019-09-24T18:48:49+02:00
draft: false
featured_image: "Vettel-666x442.jpg"
description: "La Ferrari vince il Gran Premio di Singapore, realizzando una incredibile doppietta"
categories: ["Motori"]
---

Tripletta! Signori e signore, mai avrei immaginato di dirlo quest’anno, ma la Ferrari ha vinto tre gare di fila: SPA, Monza e Singapore. Tre circuiti diversi fra loro, specie l’ultimo, dove, comunque, la Ferrari è riuscita ad imporsi sugli avversari con strategia, macchina e piloti. Che bellezza!

## 10
**Ferrari**

Una doppietta nel circuito che meno doveva adattarsi alle caratteristiche della SF90. Caratteristiche mutate, evolute, nel corso delle settimane estive con una serie di aggiornamenti che hanno permesso a Leclerc prima e Vettel poi di imporsi sulla concorrenza. Incredibili, davvero. Speriamo che adesso non vada tutto in fumo e che lo sviluppo prosegua in questa direzione anche per l’anno prossimo. 

## 9
**Leclerc**

Ok, ha fatto un po’ di storie, forse eccessive, in radio dopo aver perso la posizione. Però, mettetevi nei suoi panni: fai una pole della Madonna, guidi il GP senza grossi problemi e poi dopo la sosta ti trovi secondo, senza aver commesso nessun errore. Detto questo, comunque, ha fatto un’altra prestazione incredibile: specie in qualifica. E il fatto che si incazzi così, onestamente, mi piace. Chi ha detto che un pilota deve essere buono e gentile?

## 8
**Vettel**

Diamo a Cesare, quel che è di Cesare. Seb è stato bravo, soprattutto in gara. E visto che il Mondiale è andato ormai, se la meritava una bella vittoria. Sono contento. Anche se, la sua reazione - stranamente pacata - alla tanto attesa vittoria, credo nasconda la consapevolezza di essere di fronte ad un momento davvero duro della carriera. Uno di quei momenti in cui, forse, ti rendi conto di non essere più il più forte, indipendentemente da quanto ci provi.

## 7
**Giovinazzi**

Tutti pazzi per Giovinazzi! Bellissima gara di Antonio che non solo è andato a punti, rimediando ad una strategia scellerata - l’ennesima - del team, ma che ha avuto anche l’onore di guidare il Gran Premio per 4 giri. Bellissimo!

<blockquote class="twitter-tweet"><p lang="it" dir="ltr">Giovinazzi facci sognare<a href="https://twitter.com/hashtag/singaporegp?src=hash&amp;ref_src=twsrc%5Etfw">#singaporegp</a> <a href="https://t.co/gkqQ7hS7Ne">pic.twitter.com/gkqQ7hS7Ne</a></p>&mdash; 418 I&#39;m a teapot (@Im_a_teapot418) <a href="https://twitter.com/Im_a_teapot418/status/1175760371572969472?ref_src=twsrc%5Etfw">September 22, 2019</a></blockquote> <script async src="https://platform.twitter.com/widgets.js" charset="utf-8"></script>

## 6
**Verstappen**

Non ha fatto niente di che, però, è comunque arrivato a podio. Ci si aspettava di più da lui e dalla RedBull, ma Ferrari ha spiazzato tutti. E ne sono felice. 

## 5
**Hamilton**

Ha perso 3 posizioni, 2 reali solo grazie a Bottas. Credo gli dovrà fare un bel regalo a fine carriera. Sì, in qualifica è stato molto bravo, raggiungendo un secondo posto che ad un certo punto sembrava perso, però ci si aspetta di più. 

## 4
**Mercedes**

In gare come questa si gioca molto sulle strategie e loro, ancora una volta a dire la verità, hanno sbagliato. Poi, a dirla tutta, la sceneggiata con Bottas è stata imbarazzante quasi quanto la loro giustificazione: “Non facciamo cambiare le posizioni ai nostri piloti tramite undercut e Bottas doveva stare attento alle gomme”.  Ma vaìa.

## 3
**Primo stint**

Un’orrenda processione. Va bene tutto, però, vedere macchine passeggiare è davvero avvilente. 

## 2, 1, 0
**Haas**

Grosjean confermato, quando Hulkenberg è libero. Ripeto: Grosjean confermato e Hulkenberg libero. Deve aver fatto qualcosa di davvero importante - fuori dalla pista - per poter essere ancora lì dopo tutti i disastri. Una decisione davvero imbarazzante a mio modo di vedere. 
