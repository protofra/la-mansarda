---
title: "SF 1000"
date: 2020-02-12T16:57:51+01:00
draft: false
featured_image: "ferrari-sf1000-2020_4.jpg"
description: "La Ferrari presenta la SF1000, la nuova monoposto di Formula Uno"
categories: ["Motori"]
---

Un anno fa, proprio in questi giorni, cliccavo _commit_ per mettere finalmente online [**la mansarda:**](https://la-mansarda.com) il **mio** sito. Il mio luogo in cui parlare delle mie passioni e in generale di quello che mi passava per la testa. 

Uno dei primi articoli condivisi parlava dell’annuncio della **SF90.** La monoposto Ferrari per il Mondiale di F1 2019. Ecco, adesso mi trovo di nuovo qui a raccontare la presentazione della nuova Ferrari, la **SF1000.**

L’anno scorso avevo parlato di **cauto pessimismo,** e direi che visto l’epilogo del Mondiale - di nuovo a favore di Hamilton e di Mercedes - non solo non avevo tutti i torti ma devo di nuovo **mantenere la stessa linea** anche per questa nuova SF1000. 

Allora, intanto il nome mi piace: mi ricorda un po’ il periodo di **Schumi** con _F2002, F2004,_ eccetera. Non solo questo, però, perché la SF1000 prende il nome dal fatto che quest’anno Ferrari correrà il suo **millesimo** Gran Premio. Una cosa, chiaramente, mai accaduta prima e che segna un momento epocale per la Ferrari e la F1. 

Il buon Turrini a tal proposito ha detto che _la Ferrari fa bene a inserire questi riferimenti all’interno dei suoi prodotti perché rappresentano il legame fra la Scuderia e lo sport_, legame che è fortissimo. Ricordo, per chi non lo sapesse, che la Ferrari è l’unica Scuderia ad aver partecipato a **tutti** i Mondiali di Formula Uno, da quando lo sport ha questo nome. 

Comunque, fatto questo doveroso preambolo, vi spiego un po’ come è questa nuova SF1000 e cosa cambia, ad un primo sguardo, rispetto alla SF90. 

### SF1000
Una precisazione iniziale che mi sento di fare: nonostante siano già visibili alcuni elementi diversi rispetto al modello precedente, sono convinto che dovremmo aspettare la gara di Melbourne, o almeno la seconda settimana di test, per vedere davvero la SF1000 in tutto il suo splendore. 

Nel caso della presentazione di ieri, infatti, appare evidente come Ferrari abbia lasciato i due alettoni - anteriore e posteriore - in configurazione 2019. È giusto non scoprirsi troppo subito, anche per evitare di fare come l’anno scorso, no?

<img src="/images/blog/c9f87750-0cd6-455c-a7c8-1b03391a9d5e-1-1920x1280.jpg"/>

### Evoluzione estrema
Così l’ha definita uno dei suoi padri, ovvero Mattia Binotto. Non cambiando i regolamenti tecnici, infatti, la Ferrari ha optato per una **evoluzione** della SF90, piuttosto che una **rivoluzione.** Una scelta assolutamente logica, che non deve, tuttavia, far pensare che _ok, allora abbiamo già perso, dai._ No, perché i tecnici di Maranello si sono concentrati sugli aspetti **fragili** della SF90. In generale il _poco carico aerodinamico, la difficoltà a mandare in temperatura le gomme, l'affidabilità e la guidabilità nelle curve lente._

Ecco, secondo Binotto con la SF1000 questi problemi dovrebbero essere solo un **lontano ricordo.**I tecnici, infatti, non solo hanno lavorato per _sistemare_ questi difetti, ma lo hanno fatto con un approccio **estremo,** ovvero estremizzando concetti su cui già avevano lavorato durante il 2019, ma che per forza di cose non avevano potuto esprimere al massimo. 

L’anno scorso si è spesso sentito dire che la SF90 era **nata male,** ecco in questo caso speriamo non sia così.

<img src="/images/blog/5e42bd1688b5624c772f5ba3.jpeg" />

Senza entrare troppo nel dettaglio, per chi volesse addentrarsi in tecnicismi lascio [questo articolo,](https://www.f1analisitecnica.com/2020/02/ferrari-sf1000-evoluzione-estrema-sf90.html?refresh_ce=3734) dalle immagini pubblicate online e da una prima occhiata ci sono un paio di cose che saltano all’occhio di questa nuova SF1000. 

Intanto, per ciò che riguarda il posteriore - la cosiddetta **zona della Coca Cola -** possiamo senza dubbio dire che la Ferrari è **T H I N N**. Un lavoro certosino di miniaturizzazione e del cambio e di altri componenti, infatti, ha permesso alla zona che ospita questi elementi di essere molto **rastremata,** un aspetto che dovrebbe rappresentare un vantaggio in termini velocistici. 
Sempre al posteriore è stata cambiata la sospensione, cercando di andare nella direzione **Mercedes,** tuttavia non è possibile apprezzare i cambiamenti in quanto questi elementi sono coperti dalla carrozzeria. 

<img src="/images/blog/ferrari-sf1000-pance.jpg" />

La SF1000, comunque, non prende in prestito concetti solo da Mercedes, perché ci sono molti elementi che vengono dalla _filosofia RedBull._ Uno su tutti l’assetto **rake** che prevede una macchina più _alta_ nella parte posteriore per favorire il carico e la guidabilità.

Elementi _a la RedBull_ che si notano anche nella parte dei **bargeboard,** che di primo impatto sembra molto lavorata e dotata di diversi elementi che, ancora una volta, dovrebbero aumentare il carico della vettura. 

Interessanti, infine, gli specchietti che ora sono _soffiati_ e l’**airbox** triangolare che presenta delle _corna_ simili a quelle viste sulla **BMW nel 2005** e sulla **McLaren nel 2007.**

<img src="/images/blog/EQg5tI-WkAkumWy-1.jpeg" />

L’anteriore, invece, resta simile a quello dello scorso anno: non c’è stato il cambiamento, spesso chiacchierato, di _musetto_ con conformazione simile a **Mercedes.** Resta anche la filosofia _outwash_ per quanto riguarda l’alettone anteriore, ma, come detto in precedenza, per quanto riguarda gli alettoni aspetterei Melbourne. 

Il colore, infine, è leggermente diverso e più in linea con la tradizione, rispetto a quello dello scorso anno, pur mantenendo la caratteristica _opacità_ introdotta proprio nel 2019. Visto che molti avevano definito la SF90 come la **prima Ferrari arancione**.

### Cauto pessimismo

Come l’anno scorso, anche questa SF1000 mi sembra **bellissima,** e proprio come lo scorso anno mi trovo a dover frenare gli entusiasmi - prima di tutto i miei - per mantenere la mente fredda e, ancora una volta, un **cauto pessimismo.**

Il Mondiale è lunghissimo, gli avversari sono indiavolati e sarà difficile: anzi, difficilissimo. 

Speriamo bene. 

Nel frattempo, come sempre: **Forza Ferrari.**
