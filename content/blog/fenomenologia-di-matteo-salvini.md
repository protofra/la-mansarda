---
title: "Fenomenologia Di Matteo Salvini"
date: 2019-02-15T23:31:04+01:00
draft: true
---

Questo breve testo è liberamente ispirato alla _Fenomenologia di Mike Bongiorno_ del Maestro Umberto Eco. 
Pur consapevole del fatto che non potrò mai raggiungere la profondità, sia stilistica che intellettuale del Maestro Eco, ho deciso di partire da questo breve testo e _aggiornarlo_. 
Sia chiaro, molto - ahimè - di ciò che il Maestro scrisse nel 1961 è rimasto immutato, però nel contesto descritto dall’autore è subentrato un nuovo strumento, che ha modificato alcune dinamiche. E che, soprattutto, ha messo in luce alcuni aspetti dell’_italiano medio,_ non emersi 60 anni fa. 

### Dalla televisione al social network
Pur rimanendo il mezzo di informazione più comune, la televisione, negli ultimi anni, è stata superata dai _social media._ Facebook, Twitter ed in generale _internet,_ hanno permesso non solo alle notizie di circolare in maniera estremamente più veloce rispetto al passato, ma anche a _chiunque_ di esprimersi. 
Il connubio, quindi, fra libertà massima di espressione e di informazione, ha modificato i caratteri fino al momento stagnanti ed estremamente delineati del _average Italian guy._ Ovvero l’Italiano Medio.  Portando alla luce alcune caratteristiche forse già esistenti ma tenute nascoste dal _piccolo italiano_.
Questo mutamento ha portato ad un allontanamento dai canoni dell’_everyman_ descritto da Eco nella figura di Mike Bongiorno. Il quale, non solo causa la sua ormai lontana dipartita, è stato soppiantato da nuove figure. 
Figure fra cui spicca Matteo Salvini. 

### Fenomenologia - spiccia - di Matteo Salvini
Il _Capitano,_ come sono soliti chiamarlo i suoi più accaniti sostenitori,  è stato capace di scalare e sovvertire ogni gerarchia, mutando forma e cavalcando, di volta in volta, l’onda migliore, riuscendo a conquistare il cuore e le ammirazioni di buona parte del popolo italiano. 

M.S. - nella figura che si è creato sui social - deve il suo successo ad un’abilissima campagna di _normalizzazione_ e _abbassamento_ della sua figura.

La mediocrità è assoluta padrona della scena, cui si aggiunge una punta di fascino suscitata, per lo più, dalla _apparente_ realtà del suo personaggio. Tutto ciò che M. S. fa o dice è studiato per _sembrare_ vero, finendo, poi, per esserlo. 

M.S. è ignorante, mediocre e attaccato a valori tradizionali più per abitudine che per vocazione. M.S. È avverso allo studio e al cambiamento e ripudia ogni forma di _sapere._ Cioè che non comprende è _inutile_,così come chi si professa esperto. 

M.S. diffida dal’_elite,_ da chi ha studiato e ne sa più di lui, riportato l’argomentazione su valori bassi - a lui più consoni - cui riesce più facilmente a farsi valere. 

Se un argomento è complesso si rende semplice, se non può essere reso semplice allora non è importante: è _roba_ da _professoroni_. 

M.S. nutre sincero rispetto per alcune categorie, mentre si dimostra totalmente irrispettoso nei confronti di altre. La scelta è del tutto arbitraria e mossa soltanto da velleità nazionalistiche o da ridondanti luoghi comuni. 

La società in cui vive M. S. è semplificata, resa lineare. Un argomento, e l’opinione su quest’ultimo, non può lasciare spazio ad interpretazioni: o è bianco o è nero; o è giusto o è sbagliato. E chi la pensa diversamente, o semplicemente pensa, non è preso in considerazione. 

M.S. è velocissimo nel _commentare_ e 
giudicare qualsiasi avvenimento: non importa che lo si conosca effettivamente questo argomento, o che sia reale. L’importante è dire la propria. I fatti e i dati non vengono presi in considerazione: l’_istinto_ soverchia la razionalità e la capacità - o la voglia - di analisi è annichilita. 

M.S. esprime le proprie opinabili - ma non per lui - opinioni in un italiano semplice, veloce: mediocre. Le frasi sono brevi, la punteggiatura è lasciata al caso: abbondano i puntini di sospensione e le lettere in maiuscolo; mancano del tutto frasi o argomentazioni articolate. E fioccano emoji ed espressioni figlie di una retorica spiccia e consumata dall'eccessivo utilizzo. La foto e il video si sostituiscono al testo. Il tono della voce è sempre deciso e fermo sulla posizione appena presa e _irridente_ nei confronti di chi la pensa diversamente. Perché le tesi non contano, a meno che non collimino con la propria.

M.S. Nel dare i proprio giudizi scrive _ciò che gli altri non dicono_, alimentando dubbi e illazioni di quello che _non se la beve._

M.S. ripudia il dialogo e inneggia allo scontro. Il tono è quasi sempre giudicante: non adatto al dibattito. Si informa su ciò che accade in maniera approssimativa col solo scopo di dire la sua. Il suo punto di vista - mediocre - sul mondo non avverte mutazioni, restando saldo indipendentemente dagli accadimenti. Non ha voglia di informarsi, e banalizza chi sostiene argomenti o opinioni complesse. 

M.S. si pone come uomo qualunque, si distacca con forza da chi è al potere - pur essendoci lui stesso - perché chi è al potere _ti frega._
L’ignoranza, la superficialità, la mediocrità sono armi vincenti, punti di forza che lo avvicinano agli _oppressi._ Chi parla usando _paroloni_ vive in un mondo lontano da quello reale che cerca solo di sfruttare e depauperare. 

M.S. è consapevole dei suoi errori, delle sue colpe, della sua ignoranza, ma non è capace di prendere nessuna responsabilità. La colpa è e deve essere di qualcun altro. Sempre. 

E, quindi, trova di volta in volta un colpevole, una figura capace di distogliere l’attenzione - prima di tutto la sua - sulle responsabilità, lasciandolo - come sempre - ad occuparsi delle sue mediocri attività.


Matteo Salvini vince perché da voce alle parole, i pensieri, le emozioni più basse e  semplici della popolazione. 
È l’esempio vivente del valore della mediocrità, della sua forza, del suo successo. Non si pone al di sopra di coloro che lo sostengono, ma al loro stesso livello, facendogli credere di essere uguali: di essere uno di loro erettosi a guida, a _capitano_ nella loro battaglia. 

Nessuno deve sforzarsi per essere Matteo Salvini: tutti sono già Matteo Salvini. 