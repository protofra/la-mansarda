---
title: "Game of Thrones - 8x02"
date: 2019-04-23T11:35:44+02:00
draft: false
featured_image: "got8x02.jpg"
categories: ["Serie Tv"]
description: "Cosa è successo nella seconda puntata dell'ottava stagione di GOT"
---

### The night before the end
Il tiro si è alzato finalmente. Questa seconda puntata, infatti, pur rimanendo priva di grandi avvenimenti è molto più bella e significativa di quella precedente. 

Senza entrare troppo nel dettaglio della puntata, perché tanto _ve la dovete solo guardare,_ vediamo un po’ cosa potrebbe succedere da adesso in poi. 

I White Walkers sono alle porte di Winterfell, con tutta l’enorme armata pronta distruggere qualsiasi cosa incontri. 

Dal canto loro gli uomini si preparano a rispondere all’attacco. E tutti si avviano mano nella mano verso la fine. 

L'esito è più che mai incerto, però qualche indizio è stato lasciato. Forse. 

### Tyrion e Bran
Finalmente! Finalmente qualcuno ha cominciato a chiedere spiegazioni a Bran, invece di trattarlo semplicemente come quello strano. E chi non poteva essere se non il buon Tyrion, da sempre considerato il più intelligente della banda. 

Cosa si sono detti non si sa, perché: _ehi, mica vi possiamo far vedere tutto._ Però, diciamo che nel pessimismo generale Tyrion è sembrato quello più ottimista, anche se cautamente. E l’incontro con Bran a questo punto non può essere un caso. 

### Le cripte
_Le cripte sono il posto più sicuro._ Lo avranno detto almeno 6 volte vari personaggi. Quindi significa che le cripte non sono per niente sicure. Ma proprio zero. 

Il motivo, secondo internet, è semplice: le cripte custodiscono i morti, il Night King resuscita i morti… Quindi ci sarebbe da aspettarsi un piccolo esercito di antenati Stark fare fuori donne e bambini. Ecco, secondo me, qualcosa nelle cripte succederà, ma non credo niente di troppo catastrofico. 

### Daenerys
E ora passiamo al capitolo più dolente da ormai troppe stagioni: Daenerys. 

In questa puntata la vediamo prima discutere e cercare di trovare un accordo con Sansa, tentativo che fallisce - o almeno così sembra - quando Sansa chiede che ne sarà del nord. Del _suo_ nord. 

Non sappiamo la vera reazione di Khaleesi, perché le due vengono interrotte nel momento clou. Seguendo gli sguardi e i gesti della Regina dei Draghi, sembra che _le si sia chiusa di nuovo la vena_ sentendo parlare di Regni e Troni, lasciando zero spazio a empatia o anche solo accordi politici.  Eppure, ci sono delle parole di Khaleesi che lasciano intravedere un cambiamento. Che unite all'interruzione di prima lascinao qualche speranza sull'evoluzione e sul futuro di questo personaggio.

Dany, infatti, dice di essere innamorata di Jon e di essere partita per il nord solo per lui, mettendo da parte per un po’ il Trono di Spade. 

Ad accrescere queste incertezze su cosa pensi davvero Khaleesi, ci pensa un altro incontro, ben più importante di quello con Sansa. Pochi secondi prima della fine della puntata, infatti, davanti alla statua di Lyanna Stark, Dany incontra Jon che le confessa di essere Aegon Targaryen: il legittimo erede al trono. 

Anche in questo caso, però, non sappiamo la vera reazione di Khaleesi. Ma, diciamo che la _cosa mi puzza_. Tutti sappiamo come è fatta Daenerys e quali sono le sue reazioni quando si parla di Regni e Troni. Quindi perché lasciare a metà due incontri così importanti?

Credo che il suo personaggio sia giunto ad un momento di svolta, dove o cambia oppure giungerà alla sua fine.  

Da quando la conosciamo, Dany ha sempre avuto come unico obiettivo il Trono, mettendolo davanti a qualsiasi cosa e diventando il qualche modo _cieca_ di fronte a tutto e a tutti. Forse, però, l’amore che prova per Jon le ha fatto capire che esiste altro oltre al Trono. O anche solo che si può conquistare il regno senza incenerire chiunque la pensi diversamente o commetta degli errori. 

E in questo senso, il fatto che Tyrion venga perdonato e mantenuto Primo Cavaliere, nonostante l'errore commesso fidandosi di Cersei, è un bell'indizio. 

Non so, personalmente credo che se Dany dovesse _fare storie_ a Jon per via della sua identità, finirà male per lei. Come credo che Jon non avrebbe alcuna esitazione a donare il Regno alla _zietta._

### Bran
Bran è sicuramente uno dei personaggi più misteriosi ma anche più interessanti della serie. Quello che nessuno capisce perché _parla strano e dice cose strane_. Eppure basterebbe chiedere… 

Mentre i _capi_ discutevano della battaglia, infatti, Bran ha rivelato in maniera sibillina che _il Night King lo cerca ed è disposto ad uscire allo scoperto pur di riuscire ad eliminarlo._ Bene, direte voi, ma perché? Ecco, se non fosse stato per Sam, nessuno avrebbe chiesto il perché a Bran, lasciandoci con i soliti interrogativi. 

Ma per fortuna Sam quella domanda l’ha fatta, e Bran ha spiegato di essere  l’obiettivo numero uno del Night King, perché Bran è colui che _custodisce la memoria del mondo_. E cos'è la morte se non _dimenticare tutto_, come fa notare lo stesso Sam?


Il fatto che Bran venga braccato dal Night King per questo motivo, smaschera, forse, la teoria secondo la quale fosse Bran stesso il Re della Notte. Si trova <a href="https://www.reddit.com/r/gameofthrones/comments/6vifi4/main_spoilers_the_brannk_theory_explained/" target="_blank" rel="nofollow" title="qui">qui, </a> se vi interessa. 

### Adesso si combatte
Insomma, c’è tanta carne al fuoco, mancano 4 puntate, e i White Walker sono alle porte. Direi che da adesso non si scherza più. 

Siamo davvero arrivati alla fine. Chi la spunterà: i vivi o i morti?

