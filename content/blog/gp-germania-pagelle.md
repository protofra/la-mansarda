---
title: "GP Germania - Le Pagelle"
date: 2019-07-28T21:58:19+02:00
draft: false
featured_image: "MercedesPA11-700x367.jpg"
categories: ["Motori"]
description: "Verstappen vince un GP di Germania caotico e bellissimo."
---

<a href="https://la-mansarda.com/blog/esperimento-f1/" target="_blank">Stamattina</a> ho fatto un esperimento. Un po’ per scaramanzia, lo ammetto, ho provato a immaginare e *pronosticare* il risultato del GP. Per fortuna, devo dire, è andato tutto al contrario rispetto a quanto avevo *pre* detto. 
Ahimè la Ferrari non ha vinto, e rosico di brutto, però è stata una gara bella che mi ha regalato emozioni e anche qualche sorriso. 

Quindi, sotto con i voti. 

## 10
Il massimo dei voti va alla Mercedes. Incredibili, eroici, magici: anche loro ogni tanto sbagliano. E quando lo fanno, la performance è da **premio Oscar.** 125 anni di storia, cartelloni, coppole, livree e vestiti anni 50 per poi disputare una gara davvero imbarazzante. Bellissimi. Bravi, e cerchiamo di farlo più spesso. 

## 9
Tornando seri, il 9 va a **Verstappen**. Non mi sta simpatico e, però, ormai è diventato una sentenza: se Mercedes manca, vince lui. Però, davvero tanto di cappello. In una gara caotica come quella di oggi e con diversi errori - partenza e giravolta su tutti - è comunque riuscito a portare a casa il massimo. Cosa che a Ferrari non riesce mai. Bravo, anche se resti odioso come pochi.

## 8
Voto molto alto per **Kvyat.** Andare a podio con una Toro Rosso merita un voto altissimo. Poche storie. 

## 7
In un fine settimana **nero** arriva una **gioia piccola** per Ferrari ma **grandissima** per Vettel. Il buon Seb, infatti, si becca sette e anche una bella dose di tranquillità. Ci voleva. 
La prestazione in sé non è stata esaltante, tempi alla mano, ma conta il risultato. Germania dà, Germania toglie. Credo. 

## 6
La sufficienza va a **Kimi, l’Alfa, Giovi e anche Stroll.** Un bel po’ di gente, sì, ma non potevo fare altrimenti. **Stroll,** <a href="https://twitter.com/GipsyMonkeyMeg/status/1155559865424764929" target="_blank">nonostante giravolte passate inosservate</a> grazie ad una strategia azzeccata è arrivato vicino al podio. **Kimi e Giovi,** invece, complici dei pit non proprio felici sono andati a punti, ma avrebbero potuto fare meglio e trovare loro un podio pazzesco. Per questo solo 6. 

## 5
Oh, adesso passiamo alle **insufficienze,** finalmente. Allora, cinque, quella meno grave la darei alle **Haas,** cioè ai **piloti della Haas.** Nonostante i casini dell’ultima gara e i rimproveri - neanche troppo leggeri, immagino - di Steiner i due fenomeni sono riusciti a toccarsi di nuovo rischiando di rovinare tutto. Eroici.  

## 4
Allora, qui sono stato un po’ indeciso. Il **4 se lo sono giocato: Hamilton, Bottas e la Renault, sia come squadra che con Hulkenberg.** 
Dopo diversi minuti di riflessione ho deciso di dare l’insufficienza più famosa a **Hamilton.** Caro Lewis, va bene l’influenza, però la prestazione è stata davvero deludente. Ma tanto. Si è pure beccato una penalità e una investigazione passata in cavalleria perché *“ehi, una va bene ma due sono troppe”.* 

Già mi immagino Toto Wolff che alla notizia si domanda: <a href="https://www.youtube.com/watch?v=bCNcXr33i6U" target="_blank">*“Ma è legale questa cosa?” Alla Cetto La Qualunque.*</a> 
Comunque, si spegne la Mercedes e, per un motivo o per un altro, si spegne anche Lewis. 

## 3
Rimaniamo in casa Mercedes e passiamo all’altro pilota. **Il boscaiolo, woodman**, epure, alla fine dei conti, il buon **Valtteri** butta alle ortiche un secondo posto sicuro e un bel recupero di punti sul caro Lewis. Ci sta una gara no, però, viste anche <a href="https://www.formulapassion.it/motorsport/formula-1/mercedes-wolff-spaventa-bottas-e-coccola-ocon-vettel-447436.html" target="_blank">le parole di Wolff,</a> credo che le **gufate di Ocon** stiano cominciando a fare effetto. 

## 2
Forse sono stato un po’ cattivo qui, lo ammetto. Però, caro **Nico**, sei lì: puoi agguantare il tuo **primo podio** - ricordo che detiene il record  di maggior numero di gare senza **mai** un podio - e che fai, vai a schiantarti contro il muro? Eddai! Bello però il modo in cui si è incaponito contro il cartellone Mercedes cercando di uscire dalla ghiaia. Di classe. 

## 1
Siamo arrivati **secondi**, vero. Ma la debacle degna della **Marussia** di sabato io non la dimentico. Ancora una volta quando Mercedes manca, manchiamo anche noi, per un motivo o per un altro. Insomma: **1 va alla mia Ferrari.** Mannaggia a voi quante sofferenze mi fate passare. Sto rosicando da oggi pomeriggio. 

# ++ Edit importantissimo ++
Mi trovo costretto ad usare queste tecniche da **M5S** per informare tutti che Alfa Romeo è stata penalizzata: **30 secondi** per entrambi i piloti a causa di una **modifica alla frizione.** Una roba illegale, evidentemente. 
Questo significa un paio di cose: **Haas a punti; Hamilton a punti - bravo, Valtteri, davvero; Robert Kubica conquista 1 punto per lui e i primi punti dell’anno per la Williams.** 

E per quanto io sia dispiaciuto per l’Alfa Romeo questa notizia è bellissima. Dopo tutti gli escrementi presi da inizio anno, dopo tutti gli insulti e i vari *“Russel lo sta asfaltando; confronto impietoso; blabla”* i punti li fa lui: **Robert.**

Direi che, per questo, si merita **10 e Lode.** Dai, Robert. 

