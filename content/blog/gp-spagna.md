---
title: "GP Spagna - Il mistero della SF90"
date: 2019-05-14T22:42:02+02:00
draft: true
featured_image: "gp-spagna.jpg"
categories: ["Motori"]
description: "La Mercedes vince il GP di Spagna"
---

Sembra il titolo di un giallo e in effetti ha le caratteristiche di una storia alla Agatha Christie. Però, ahimè, è tutto vero. 

La bellissima e tanto acclamata SF90 è un mistero. Ma di quelli proprio intricati, complessi che fanno andare in pappa il cervello. Un mistero che nessuno riesce a svelare, a partire dagli stessi uomini Ferrari. 

### Chi è la più (s)carica del reame?
Prima si pensava fosse il motore. Poi la gestione delle gomme. Poi ancora l’ala anteriore. Successivamente la sospensione. E infine il carico. 

Queste solo alcune delle ipotesi dietro la *lentezza* - seppur rispetto a Mercedes - della SF90. Una macchina che sembrava dovesse divorare i terribili tedeschi e che invece  è diventata vittima anche dei bibitari austriaci. 

Dove sta la verità? Forse un po’ ovunque. O forse da nessuna parte. 

Capirlo così guardando tutto da fuori è impossibile. Diciamo che l’ipotesi già plausibile, sentendo pareri di esperti veri - non certo i miei - come Mazzola o Rosberg, la Ferrari manca di carico. Forse a causa della tanto acclamata ala anteriore. Con quel’*out wash* di cui non si faceva altro che parlare.

È anche vero, però, che oltre al carico aerodinamico ci sono altri elementi che mancano a questa SF90. Perché sicuramente non riesce a gestire le gomme in maniera corretta, anche se questo vale un po’ per tutti. Eccetto Mercedes, naturalmente. 

Perché dopo i test e l’incidente di Vettel la sospensione è quella dello scorso anno e non quella dei test. Di quel giorno in cui Vettel disse che la macchina *rasentava la perfezione.*

Poi c’è anche il motore, che ha lasciato a piedi Leclerc in Bahrain e che in Australia sembrava davvero sottotono dopo gli acciacchi dei test. 

### Non una parola
Tutte queste, ad ogni modo, sono solo supposizioni. Sviluppate a causa di una quasi totale mancanza di comunicazione da parte del Team. 

Nessuno parla. Nessuno dice le cose come stanno. Si sente solo dire che *manca poco, la macchina c’è, le modifiche funzionano,* blabla. E nel frattempo la Mercedes continua a vincere senza nessuna difficoltà. 

Ma perché nessuno dice niente? La mia parte complottara - solo un po’ - dice che è un modo di nascondere errori grossolani e macroscopici, in attesa che arrivino i correttivi miracolosi. La mia parte più *friendly,* invece dice che forse neanche loro sanno qual è il problema. 

### Loro sono stati più bravi

Ecco. Qui volevo arrivare. 

Sarà mica, infatti, che errori o no gli altri sono stati più bravi? Sarà mica che nei test noi abbiamo dato tutto - i tempi fra febbraio e maggio sono rimasti **uguali** - mentre loro hanno un po’ *giocato* nei test e un po’ migliorato col tempo? 

Forse la risposta più semplice è l’unica vera. La Ferrari non è sbagliata, non è brutta, scarsa. È semplicemente più lenta degli avversari. Che sia la sospensione, il carico o il Mago Zurlì non importa. Almeno non a me, non a noi tifosi. Importa ai tecnici, che sono già al lavoro per migliorare la situazione e rendere la stagione da un disastro totale almeno *sufficiente.*

Nel frattempo, beh, continuerò a guardare le gare sperando nel miracolo. Che non arriva. Però, chissà…
