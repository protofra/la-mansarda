---
title: "Libri #3"
date: 2020-01-04T18:43:19+01:00
draft: false
description: "I miei ultimi acquisti e i libri che ho letto nell'ultimo periodo."
featured_image: "libri3.JPG"
categories: ["Libri"]
---
2020; venti venti. 
Nuovo anno, nuovi libri, stesse liste non richieste, forse. 

Prima di tutto, però , un piccolo aggiornamento sui libri acquistati durante il **Black Friday.**

## [_Il censimento dei radical chic:_](https://amzn.to/2Fna2GK)

come sarebbe l’Italia se l’onda _sovranista, qualunquista,_ anche un po’ _fascista_ dell’ultimo periodo, andasse oltre la semplice _propaganda,_ tramutandosi in DDL che limitano le parole del nostro vocabolario, relegano e _censiscono_ coloro che hanno studiato, trasformano i campi ROM in _rage room a cielo aperto in cui sfogarsi_? 

Ecco, il buon Papi ha provato ad immaginarlo. E devo dire che ci è **riuscito davvero bene.** Nonostante il romanzo abbia una vena vagamente ironica, comunque, non ho potuto non _inquietarmi_ pensando al Primo Ministro che _aizza_ le folle contro il _radical chic_ di turno tanto da portare alla sua brutale uccisione. 

Bellissima, poi, l’idea di avere gli appunti del _Garante per la semplificazione della lingua italiana_ direttamente nel testo. Leggetelo, ne vale la pena.


## [_Numero Zero:_](https://amzn.to/2MV5GdP) 

una redazione improvvisata, composta da giornalisti più o meno falliti; un giornale, realizzato in 12 _numeri zero,_ come pretesto per il primo romanzo del caporedattore; una serie di riferimenti al giornalismo, alla cultura di massa e a diverse _teorie_ tutte italiane su cui non spoilero nulla; perfino un misterioso omicidio. Questo è, più o meno, Numero Zero. 

Bello, oddio… carino. Scritto benissimo, questo sì. E non poteva che essere così, visto che stiamo parlando di Umberto Eco. 

Però,  insomma, il tutto - nel suo insieme - risulta un po’ _slegato,_ per non dire _forzato_ in molte occasioni. Diciamo che spesso la Storia - ovvero mettere in piedi un giornale come _scusa_ per realizzare un romanzo - viene spesso dimenticata, per lasciare spazio ad altre situazioni, anch’esse interessanti ma che, poi, per forza di cose, non vengono approfondite più di tanto. Alla fine, non sono quelle la Storia. 

Sarebbe stato meglio, forse, unire tutte quelle teorie che l’autore menziona, e creare un romanzo a partire da quelle, per esempio.  O comunque, usare un approccio diverso per la narrazione. 

Ma insomma, chi sono io per giudicare Eco? Nessuno, appunto. Quindi, passiamo oltre.

## [_Tim Cook_](https://amzn.to/2QPblDH) _e_ [_breve storia del mondo_](https://amzn.to/2QKLoFh) 

ancora non sono passati sotto ai ferri. E probabilmente, a giudicare dal _mood_ dell'ultimo periodo, ci vorrà ancora del tempo. 

### Nuovi acquisti

* **_Retro Mania_** - [Simon Reynolds.](https://amzn.to/39F5WHO) Un regalo di Natale apprezzatissimo. Del mitico Reynolds ho da una vita **Post Punk** nella _wishlist._ Ascolto tanta musica, finalmente posso anche leggere cosa pensa qualcuno che ne sa un bel po’. 
* **_Dylan Dog_** - Allora qui non siamo solo in ambito libri. Infatti ho recuperato i numeri [100, 200, 300 e 400](https://www.sergiobonelli.it/sezioni/14/dylan-dog) - appena uscito - della serie mensile di Dylan Dog. Questo perché ho deciso, dopo averlo letto tanto ma in maniera del tutto _randomica,_ di cominciare a seguirlo **mensilmente.** Si tratta di un **nuovo inizio** per Dylan e per me. E sono molto contento di questo. 
* **_Dylan Dog_** - [Roberto Manzocco.](https://amzn.to/2sD8qG8) Visto che mi sono fissato con Dylan, ho deciso di recuperare un libro acquistato diverso tempo fa che parla della _filosofia_ dietro Dylan Dog. Un libro edito da **Mimesis** che acquistai dopo aver letto [_Pensami, stupido_](https://amzn.to/35lsZ6X) e [_I Soprano e la filosofia,_](https://amzn.to/2Qm0n9v) tutto sempre a tema filosofia _pop._
* **_I Simpson e la filosofia_** - [Irwin, Conrad.](https://amzn.to/2QODSsG) Acquisto dell’ultimo minuto. Preso dalla foga e dalla vena filosofica ho finalmente tolto un altro _highlander_ della mia lista desideri. Almeno le mie _Simpson references_ potranno spostarsi anche in territori più _radical chic._

È tutto. Vado a leggere. 