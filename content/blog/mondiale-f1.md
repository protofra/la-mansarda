---
title: "F1 2019 - L’attesa sta per finire"
date: 2019-02-04T19:01:26+01:00
draft: false
description: "Ci avviciniamo al Mondiale 2019 di F1"
featured_image: "f1.png"
categories: [Motori]
---

### Finalmente ci siamo. Quasi. 

Sta per finire questa lunga, lunghissima, pausa invernale senza F1.  **Finalmente,** direi. 

La pausa invernale, vista da fuori, è come la quiete prima della tempesta. Un periodo fatto di attesa, appunto, ma anche aspettative e sogni.  _Sarà questo l’anno buono?_ _È questo, è questo._

Per quanto mi riguarda, da tifoso della Rossa, vivo un misto di aspettative e rassegnazione. Cui ogni tanto si unisce una flebile speranza, che viene brutalmente spenta dai ricordi degli anni passati: Hockenheim, tanto per dirne uno. 
Ad ogni modo, mi pare difficile pensare che si possa passare da un secondo posto - quasi primo, vero Sei? - ad una disfatta. Però, mai dire mai. 
E in questo la novità di Leclerc e dell’organigramma modificato, con Binotto al comando, mi lasciano ben sperare. 

Non solo Ferrari, comunque, perché quest’anno ci sarà, in maniera _ufficiale_ anche l’Alfa. Dalla partnership dell’anno scorso, infatti, è nata Alfa Romeo Racing Team. Mi vengono i brividi solo a dirlo, anche se un po’ mi dispiace non vedere più il nome Sauber sulla griglia. Ma, si sa, _ubi maior…_
Buona parte del team Ferrari artefice della SF70 e 71H, più Kimi Raikkonen e Antonio Giovinazzi. 
Come si fa a non lasciarsi prendere dal’_hype_?

Per quanto riguarda le altre squadre anche in questo caso novità. Niente più Fernando - sigh - in McLaren: al suo posto Landone Norris e Carlos Sainz. 
Red Bull, invece, dice addio a Ricci - accasato in Renault - e accoglie la Honda insieme a Gasly. 
Novità anche per Williams e Toro Rosso con il ritorno - bellissimo - di Kubica e di Kvyat - un po’ meno - e l’ingresso di Albon e Russel. 
Nessun cambio, invece, per Mercedes. E come biasimarli dopo tutte quelle vittorie.  Così come per Haas. 
Infine, cambiamenti anche per Force India che perde il mitico VJ, ma guadagna un umilissimo Lawrenc… ehm, Lance Stroll e un nuovo nome: Racing Point. _Nomen omen…_

Le presentazioni delle monoposto sono previste a breve, metà febbraio, poi test e infine, **finalmente,** si vola a Melbourne, per una stagione di vittorie Ferrari. Almeno fino a metà campionato, poi dopo Mercedes vincerà il Mondiale. 
_Vinceremo l’anno prossimo._

